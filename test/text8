آخر شاهنامه / مهدی اخوان ثالث

این شکسته چنگِ بی‌قانون،
رامِ چنگِ چنگی شوریده رنگِ پیر،
گاه گویی خواب می‌بیند.
خویش را در بارگانِ پر فروغِ مهر
طرفه چشم‌اندازِ شاد و شاهدِ زرتشت،
یا پریزادی چمان سرمست
در چمنزارانِ پاک و روشنِ مهتاب میبیند.
روشنیهای دروغینی
کاروانِ شعله‌هایِ مرده در مرداب
بر جبینِ قدسیِ محراب میبیند.
یاد ایّامِ شکوه و فخر و عصمت را،
میسراید شاد،
قصه غمگین غربت را :
«هان، کجاست؟
پایتخت این کج آئین قرنِ دیوانه؟
با شبانِ روشنش چون روز،
روزهای تنگ و تارش، چون شب اندر قعرِ افسانه.
با قلاعِ سهمگینِ سخت و ستوارش،
با لئیمانه تبسم کردنِ دروازه‌هایش، سرد و بیگانه.
هان، کجاست؟
پایتختِ این دژ آئین قرنِ پرآشوب.
قرنِ شکلک چهر.
بر گذشته از مدارِ ماه،
لیک بس دور از قرار مهر.
قرنِ خون‌آشام،
قرنِ وحشتناک‌تر پیغام،
کاندران با فضله موهومِ مرغِ دور پروازی
چار رکنِ هفت اقلیمِ خدا را در زمانی برمیآشوبند.
هر چه هستی، هر چه پستی، هر چه بالایی
سخت میکوبند.
پاک میروبند.
هان، کجاست؟
پایتخت این بیآزرم و بیآیین قرن.
کاندران بیگونه‌ای مهلت
هر شکوفه‌یْ تازه‌رو بازیچه باد است.
همچنانکه حرمتِ پیرانِ میوه‌یْ خویش بخشیده
عرصه انکار و وهن و غدر و بیداد است
پایتختِ اینچنین قرنی
کو؟
بر کدامین بینشان قلّه‌ست،
در کدامین سو؟
دیدبانان را بگو تا خواب نفریبد.
بر چکادِ پاسگاهِ خویش، دل بیدار و سر هشیار،
هیچ‌شان جادوییِ اختر،
هیچ‌شان افسونِ شهرِ نقره مهتاب نفریبد.
بر به کشتیهایِ خشمِ بادبان از خون،
ما، برایِ فتح سویِ پایتختِ قرن میآییم.
تا که هیچستانِ نُه تویِ فراخِ این غبارآلودِ بیغم را
با چکاچاک مهیبِ تیغ‌هامان، تیز
غرّش زهره‌درانِ کوسهامان، سهم
پرّش خارا شکاف تیرهامان، تند؛
نیک بگشاییم.
شیشه‌های عمر دیوان را
از طلسم قلعه پنهان، ز چنگِ پاسدارانِ فسونگرشان،
جَلد برباییم.
بر زمین کوبیم.
ور زمین گهواره فرسوده آفاق
دستِ نرمِ سبزه‌هایش را به پیش آرد،
تا که سنگ از ما نهان دارد،
چهره‌اش را ژرف بشخاییم.
ما
فاتحانِ قلعه‌هایِ فخرِ تاریخیم،
شاهدانِ شهرهایِ شوکتِ هر قرن.
ما
یادگارِ عصمتِ غمگینِ اعصاریم.
ما
راویانِ قصه‌هایِ شاد و شیرینیم.
قصه‌هایِ آسمانِ پاک.
نورِ جاری، آب.
سردِ تاری، خاک.
قصه‌هایِ خوش‌ترین پیغام.
از زلالِ جویبارِ روشن ایّام.
قصه‌های بیشه انبوه، پشتش کوه، پایش نهر.
قصه‌هایِ دستِ گرمِ دوست در شب‌های سردِ شهر.
ما
کاروانِ ساغر و چنگیم.
لولیانِ چنگمان افسانه‌گویِ زندگیمان، زندگیمان شعر و افسانه.
ساقیانِ مستِ مستانه.
هان، کجاست؟
پایتختِ قرن؟
ما برای فتح میآییم،
تا که هیچستانْش بگشاییم…»
این شکسته چنگِ دلتنگِ محال‌اندیش،
نغمه‌پردازِ حریمِ خلوتِ پندار،
جاودان پوشیده از اسرار،
چه حکایت‌ها که دارد روز و شب با خویش!
ای پریشانگویِ مسکین! پرده دیگر کن.
پوردستان جان ز چاهِ نابرادر در نخواهد برد.
مُرد، مُرد، او مُرد،
داستانِ پورِ فرّخزاد را سر کن.
آنکه گویی ناله‌اش از قعر چاهی ژرف میآید.
نالد و موید،
موید و گوید:
«آه، دیگر ما
فاتحانِ گوژپشت و پیر را مانیم.
بر به کشتیهایِ موجِ بادبان از کف،
دل به یادِ برّه‌های فرّهی، در دشت ایّامِ تهی، بسته،
تیغ‌هامان زنگ خورد و کهنه و خسته،
کوسهامان جاودان خاموش،
تیرهامان بال بشکسته.
ما
فاتحانِ شهرهایِ رفته بر بادیم.
با صدایی ناتوان‌تر زانکه بیرون آید از سینه،
راویان قصه‌هایِ رفته از یادیم.
کس به چیزی، یا پشیزی، برنگیرد سکّه‌هامان را.
گویی از شاهیست بیگانه.
یا زمیری دودمانش منقرض گشته.
گاه گه بیدار میخواهیم شد زین خوابِ جادویی،
همچو خواب همگنانِ غار،
چشم میمالیم و میگوئیم: آنک، طرفه قصرِ زرنگارِ صبحِ شیرینکار.
لیک بیمرگ است دقیانوس.
وای، وای، افسوس.»
تهران مهر ۱۳۳۶

